# Гимнастики с числа
Напишете програма, която по дадено число N:

1. извежда N в обратен ред.
    Пример: Вход: 124
            Изход 421
    - Не хитрувайте с charове. И без това, ако знаете как да ползвате масиви, тази задача е твърде лесна за вас.

2. проверява дали N е палиндром (симетрично)
    Пример: 1221 - true
            131 - true
            667 - false

---

* Напишете игра, която глътва от потребителя монета от 2 лева и 'намисля' число (ако не знаете как да генерирате произволно, фиксирайте някое) в интервала [1, 100]. Целта е потребителят да го познае, давайки на програмата своите предположения. За всяко предположение на потребителя, програмата казва дали намисленото число е по-голямо или по-малко.
    - На всеки ход потребителят въвежда своето предположение и получава като отговор "too high", "too low", "you win" или "you looooose".
    - Потребителят да печели шоколадче, ако познае числото до 7 хода. [убедете се, че са достатъчно]
    - В противен случай, потребителят губи. Може да върнете бонбон за поощрение.

* Напишете 'обратната' програма - потребителят намисля число и програмата се опитва да го отгатне. На всеки ход програмата дава своето предположение, а потребителят не лъже и отговаря, дали числото е вярно, по-малко или по-голямо от търсеното.

# Числови редици

Напишете програма, която:

1. По дадено число N извежда N-тото число на Фибоначи.

2. По дадено число N и редица от N числа извежда:
    - сумата на простите числа в дадената редица
    - дали има три последаватенни числа в нарастващ ред

3. Връща индекса на първото грешно число в дадена редица на фибоначи, както и разликата до правилното. Например:
    - Вход: 1 1 2 3 5 8 10 99999 15
    - Изход: 7 3, защото седмото число (10) е грешно и разликата до вярното (13) е 3.

4. По дадена числова редица разпознава дали редицата е аритметична или геометрична прогресия, или не е въобще никаква прогресия, ами само се преструва на такава.

5. В допъление към предната задача, връща индекса на първото грешно число и разликата до вярното. Ако не може да определи каква е редицата - нека си каже.
    - Пример:
        - Вход: `1 4 7 10 13 -3`
        - Изход: `6 19`, защото първото грешно число е шестото (-3) и разликата до вярното (16) е 19.
    - Обмислете случаите, в които програмата не може еднозначно да определи каква би трябвало да е редицата. Например `10 20 7` може да е част от `10 20 30 ...` или от `10 20 40 80 ...`.

# Низове и символи

Напишете програма, която прочита N символа от конзолата (тип char) и отпечатва:

1. сбора от ASCII кодовете им:
    Пример: Вход: 'A' 'b' '4'
            Изход: 215

2. броя на главните, малките букви и цифрите.

3. броя на думите, които започват с главна буква. Под 'дума' във входа разбирайте последователност от латински букви a-z/A-Z. Т.е. в низа `x12 abc,deF]RRR has_space` има 6 думи - x, abc, deF, RRR, has и space.

---

Ако сте решили предната задача (и ви се струва вярно), опитайте тази:

* Напишете програма, която по даден символен низ връща същия текст, но с правилен регистър на думите във входа. Това означава:
    - Първата дума на всяко изречение да започва с главна буква.
        - За начало на изречение считайте първата буква след знаците '.', '?' и '!', както и първата буква в целия вход.
    - Всички останали думи, незапочващи с главна буква, да се обърнат в lowercase [бонус точка за който се сети за правилно изразяване на това изречение на чист български език].
    - Примерен вход:
        - едно мНОго грешНо иЗРЕЧЕние. второ, сЪДържащО иМето Петър.
    - Съответстващ изход:
        - Едно много грешно изречение. Второ, съдържащо името Петър.
    - Ако скучаете, изведете и броя на поправените думи.
    - Насоки:
        - Поддържайте двоичен (bool) флаг 'inside_word', с който да разграничавате отделните думи.
            - ако прочетете буква и флагът е false - това е сигнал за начало на дума.
            - ако прочетете буква и флагът е true - значи сте в средата на думата.
        - Използвайте флаг 'inside_sentence'.
            - Задайте му стойност false, когато попаднете на '.'/'!'/'?'.
            - Когато прочетете буква a-z/A-Z и флагът е false, това е сигнал за начало на изречение - и в този случай задавате стойност true.

# Геометрия

Напишете програма, която:

1. чете координатите на точки в равнината и отпечатва в кой квадрант попадат най-много точки от дадените и техния брой.
  - За случая, когато точка лежи върху координатна ос, напишете 2 програми:
    1. когато точката лежи във всички квадранти, чиито контури минават през точката
    2. когато точката не лежи в никой квадрант

2. чете двойки от точки (краища на отсечки) и отпечатва броя на отсечките, по-дълги от дадено число.
  - Заб.: нямате нужда да коренувате резултата от питагоровата теорема при смятане на дължините. Сравнявайте с квадрата на даденото число.

4. чете координати отсечки както в предната задача и отпечатва броя на тези, които пресичат коя да е координатна ос.

3. Харесайте си ≥1 задача от тази секция и обобщете решението за точки в произволно-мерно пространство. Представете си няколко отсечки в 7-мерно пространство и проверете дали програмата ви работи правилно.

# Рисунки със символни блокчета:

(За улеснение в тази секция приемете, че символите в конзолата имат квадратна форма.)

Напише програма, която рисува с любимия ви символ:

1. N вложени квадрата. Два квадрата са вложени, ако между всеки символ на единия и всеки символ на другия има поне 1 празно квадратче по всички възможни пътища.
    - Пример за N = 3, използвйки символа '#':
        ```
        #########
        #       #
        # ##### #
        # #   # #
        # # # # #
        # #   # #
        # ##### #
        #       #
        #########
        ```
    - Ако много ви дразни колко е сплескано, опитайте се да го 'изправите'. Например, удвоете празните места и/или рисуващия символ.

2. N вложени триъгълника. [Само ако не сте решили предната задача. Не си губете времето иначе.]
    - Харесайте си някой по-прост вид триъгълници - равностранен, правоъгълен, равнобедрен, whatever

3. Апроксимирана окръжност по даден радиус.
    - Използвайте факта, че горната половина на всеки кръг се описва с функцията sqrt(1-x²)
    - Отпечатвайте блокче апроксимирайки окръжността. Например, ако сте сметнали, че на ред 5 трябва да има точка с координати (5, 6.4), отпечатайте символ на локация (5, 6).
    - Пробвайте да 'заоблите' окръжността, отпечатвайки символа на двете места, закръгляйки в двете посоки - в горния случай това са (5,6) и (5,7).
